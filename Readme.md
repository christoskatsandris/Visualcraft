# Visualcraft
### Χρήστος Κατσανδρής - 1072755
---

Στην εργασία αυτή, ζητούμενο είναι η κατασκευή ενός voxel-based παιχνιδιού, στη γλώσσα C++, με χρήση της διεπαφής OpenGL. Ένα voxel-based παιχνίδι είναι ένα παιχνίδι γραφικών, στο οποίο ο κόσμος αναπαρίσταται από στοιχειώδεις κύβους ύλης σταθερών διαστάσεων. Ο κόσμος, δηλαδή, αποτελείται από ένα τρισδιάστατο πλέγμα κύβων (voxels), καθένας από τους οποίους αντιπροσωπεύει έναν στοιχειώδη όγκο ενός αντικειμένου.

Ένα από τα δημοφιλέστερα voxel-based παιχνίδια στον κόσμο είναι το Minecraft, στο οποίο ο παίκτης εξερευνά έναν άπειρο τρισδιάστατο κόσμο, συλλέγει πρώτες ύλες και κατασκευάζει οικοδομήματα και διάφορα άλλα έργα, συχνά με την παρουσία εχθρικών ή φυσικών απειλών.

Η παρούσα εργασία είναι μία προσπάθεια επανυλοποίησης του Minecraft, σχεδιάζοντας τόσο το γραφικό μέρος, για την απεικόνιση του κόσμου, όσο και το υπολογιστικό μέρος, για την προσθήκη του σχεδίου δράσης του παιχνιδιού (gameplay). Για το υπολογιστικό μέρος, δηλαδή για το κομμάτι που αφορά στην επεξεργασία δεδομένων από τη CPU, χρησιμοποιήθηκε η γλώσσα C++ που φημίζεται για την ταχύτητά της, ενώ για το γραφικό μέρος, δηλαδή για το κομμάτι της GPU, χρησιμοποιήθηκε η διεπαφή (interface) OpenGL, που συνδέει τη C++ της CPU με τη GLSL της GPU.
